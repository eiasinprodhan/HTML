<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" href="css/style.css">
    <title>Prothom Alo</title>
</head>
<body>
    <fieldset>
        <legend><h2>বিনোদন</h2></legend>
        <img id="news" src="images/1.webp" alt="">
        <h3>এবার গায়ক মোশাররফ করিমের নতুন গান</h3>
        <p>সিনেমার জন্য প্রথমবার গান গাইলেন মোশাররফ করিম। গানটির শিরোনাম ‘ভালো ভালো লাগে না’। গান গাওয়ার পাশাপাশি গানের কথা ও সুর এই অভিনেতার। গত বছর গানটির রেকর্ডিং করা হয়। গানের সংগীতায়োজন করেছেন আশরাফ বাবু। ‘বিলডাকিনি’ সিনেমার প্রচারনায় গানটি ইউটিউবে মুক্তি পেয়েছে।
            গানটি নিয়ে জানতে চাইলে মোশাররফ করিম বলেন, ‘সিনেমায় আমার চরিত্রটিই এমন, যে গানের সঙ্গেই বেড়ে উঠেছে। তার বড় হওয়া বাউল পরিবারে। যে কারণে আমার মানিক মাঝি চরিত্রের সঙ্গে গান মিশে থাকে। পরে পরিচালক ফজলুল কবির গানটি গাইতে বলে। আমরা একসময় মঞ্চে, একসঙ্গে গান গাইতাম। দেখা যেত সেসব গান অনেকগুলো আমার লেখা। সেই রকমই একটা আগের গান এবার দর্শকেরা সিনেমায় পাবেন।’
            
            
            
            ‘বিলডাকিনি’ সিনেমার দৃশ্য। ফেসবুক থেকে 
            ‘বিলডাকিনি’ সিনেমার দৃশ্য। ফেসবুক থেকে
            জানা যায়, ৯০–এর দশকের মাঝামাঝিতে মোশাররফ করিম নাট্যকেন্দ্রের ‘হয়বদন’ নাটকের জন্য বেশ কিছু গান লিখেছিলেন। সেই গান মঞ্চে সবাই মিলে গাইতেন। সেই নাটকটি পরিচালনা করেন তৌকীর আহমেদ। মোশাররফ করিম বলেন, ‘আগে সময় পেতাম তখন গান লেখা হতো। অভিনয় শুরুর পরেও গান, কবিতা লেখার একটি চর্চা ছিল। কিন্তু অভিনয়ে ব্যস্ত হওয়ার পরে আর খুব বেশি লেখার সময় পাইনি।’ তিনি আরও জানান, ‘ভালো ভালো লাগে না’ শিরোনামের এই গান তাঁর পছন্দের একটি গান।
            নূরুদ্দীন জাহাঙ্গীরের উপন্যাস অবলম্বনে নির্মিত ‘বিলডাকিনি’ সিনেমাটির গল্প একটি খুনকে কেন্দ্র করে এগোয়। গল্পে মোশাররফ করিমকে ঘটনাক্রমে দেখা যাবে জেলে। জেলখানার কয়েদি মিলে গানটি গাইতে দেখা যাবে। গানে ঠোঁট মিলিয়েছেন মোশাররফ করিম। সিনেমাটি পরিচালনা করেছেন ফজলুল কবির।
            
            
            ফজলুল কবির বলেন, ‘মঞ্চনাটকের শুরু থেকেই আমাদের একসঙ্গে বেড়ে ওঠা, বন্ধুত্ব। এই গানটি মোশাররফের অনেক আগের লেখা। আমরা একসঙ্গে অনেকবার গেয়েছি। এবার সিনেমা নির্মাণের সময় মনে হলো গানটি গল্পের সঙ্গে যায়। পরে মোশাররফকে বলার পরে রাজি হয়।’
            
            
            সিনেমাটি চলতি মাসের ২৪ জানুয়ারি মুক্তির ঘোষণা দেওয়া হলেও সেই মুক্তির তারিখ থেকে ফিরে এসেছে প্রযোজনা প্রতিষ্ঠান। পরিচালক জানান, সিনেমাটি আপাতত মুক্তি পাচ্ছে না। তারা ঈদুল ফিতরের পরে বৈশাখকে টার্গেট করে মুক্তি দিতে চান। সরকারি অনুদানে নির্মিত সিনেমাটিতে মোশাররফ করিম, কলকাতার পার্নো মিত্র ছাড়াও অভিনয় করেছেন শিল্পী সরকার অপু, লুৎফর রহমান জর্জ, শাহাজাহান সম্রাট, রশীদ হারুন।
            
            </p>
    </fieldset>
</body>
</html>